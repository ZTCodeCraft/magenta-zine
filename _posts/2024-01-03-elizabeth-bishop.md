---
layout: post
title: "Уводи: Елизабет Бишъп - живот и творчество"
author: "Златица Маркова"
illustrator: "Library of America"
categories: [ есета и статии ]
image: assets/images/elizabeth-bishop-library-of-america.jpg
---

&emsp;Елизабет Бишъп (8.02.1911г. - 6.10.1979г.) е поетеса и писателка на разкази, носителка на множество награди, включително наградата Пулицър за поезия през 1956г. и Международната Литературна Награда Нойщадт през 1976г. Тя е един от най-почитаните американски поети на 20-ти век, чиито живот и творчесто са белязани от темите за загубата и вечното търсене на място, на което да принадлежи. 


&emsp;Бишъп винаги се е намирала между пространствата - както в живота, така и в литературата си. Живее на много различни места и вечно търси чувството на „дома“, което към края на живота си все още не е открила. Този неин статут на експат я отдалечава от съвременниците ѝ в родните литературни школи и води до нейното оскъдно представителство в антологиите на американската поезия. Може би самият отказ да се „присъедини“ към някоя от поетичните школи оказва по-голямо влияние над това. В творчеството ѝ осезаемо присъства темата за неизбежната загуба и темата за копнежа за принадлежност към света. Самата тя казва, две години преди смъртта си:


&emsp;<em>„През целия си живот съм живяла и съм се държала много подобно на брегобегача - просто тичах по ръбовете на различните държави и континенти, „търсейки нещо“</em> [(вж. <em>Брегобегач</em> от Елизабет Бишъп, прев. Димитър Кенаров)](https://litclub.bg/library/prev/bishop/poem14.html).“ Д-р Фиона Шоу от Йоркският университет определя това като нетипично откровение за Бишъп, която до този момент почти не споделя откровения за личния си живот и умело се старае да не придава прекалена значимост на стиховете си.


&emsp;От дете, поетесата търси място, на което да принадлежи. Когато баща ѝ умира, тя е на осем месеца, майка ѝ се разболява психично и постъпва в институт за душевноболни (през 1916г.), а Елизабет отива да живее при родителите на майка си във ферма в Грейт Вилидж, Нова Скотия - период, за който тя говори в творбите си. По-късно се мести да живее с доста заможното семейство на баща си в Уъстър, Масачузец. Тя обаче, не е щастлива там и развива доста болести. Семейство Бишъп намират сестрата на майка ѝ, Мод Шефърдсън, на която плащат да образова и приюти Елизабет. Именно при нея младата поетеса открива викторианската литература и развива интереса си към писането [(вж. <em>В чакалнята</em>, прев. Димитър Кенаров)](https://litclub.bg/library/prev/bishop/poem15.html). По-късно заедно се местят от Ривър, Масачузец в Клифтъндейл, Масачузец. Приемат я в елитно училище в Натик, а после се мести и в Бевърли, Масачузец. През есента на 1929г. постъпва в колежа Васар в Покипси, Ню Йорк с целта да изучава музика и да бъде композитор, но поради огромното си притеснение от публика, тя решава да запише Английска литература и усилено изучава литературата от 16-ти и 17-ти век. Там започва особено бързо да се развива нейната кариера и да процъфтяват ценните ѝ приятелства с писатели като Мериан Муур и Робърт Лоуъл. Библиотекарка в колежа Васар я запознава с писателката Мериан Муур, на която Бишъп изключително се възхищава. Двете развиват едно удивително партньорство, а Муур се превръща в един много ценен ментор за младата поетеса и един доживотен приятел.


&emsp;Също така, през 30-те години на миналия век, тя прекарва известно време в Кий Уест, Флорида, където преживява пълен контраст с климата на Ню Инглънд, което изключително влияе над новоразвиващите ѝ се гледни точки. Най-дълго време, обаче, Бишъп се задържа в Бразилия, където прекарва петнайсет години от живота си. Най-случайно попаднала там по време на отбивка на круизен кораб, Бишъп се влюбва в страната и остава там през 1951. Там тя пише, превежда, влюбва се и преоткрива живата и вечнопроменящата се природа на страната.


&emsp;Връща се към академичния живот през 1966г., когато се мести в Сиатъл и преподава във Вашингтънския университет до 1970г. 


&emsp;Всички тези контрасти, предоставят възможността на писателката постоянно да предефинира гледните си точки, което се отразява и в творчеството ѝ. Едно от главните неща, които д-р Шоу коментира е, че Бишъп <em>„никога не е имала увереността, която са имали колегите ѝ поети-американци [...], че приндалежи на Северна Америка и обратното - че Северна Америка принадлежи на нея. Това съзнание личи в живота и в творчеството ѝ - за нея, да бъде американка в чужбина, е това което винаги е била, а емигрантският ѝ живот в Бразилия систематизира отчуждението, което винаги е изпитвала в естественото усещане на туриста за дислокация.“</em> Това което за останалите поети като „туристи“ е било временно чувство, Бишъп усеща непрекъснато. Парадоксално, обаче, въпреки че никога не се е чувствала на място в родината си, или където и да било, тя винаги се е възприемала като „напълно американски поет“.


&emsp;Избягваме да злоупотребяваме с думата „поетеса“, когато говорим за Бишъп, вместо да използваме единствено „поет“, защото тя самата ненавижда да бъде смятана за woman poet, т.е. просто женска версия на поет. Още през 30-те години, тя се сбълсква с предразсъдъците, които съпровождат факта, че е жена. Въпреки, че рецензиите, които получава са били основно добри и хвалебствени, в края на краищата най-често критиката гласи: <em>„Най-добрите стихове от жена за това десетилетие, или година, или месец“</em> (Шоу, 1991г.) Очевидно полът и сексуалността ѝ са значими за нейното творчество, тъй като влияят на начина ѝ на изразяване през целия ѝ живот, но не бихме могли да твърдим, че това са основните мотиви в работата ѝ. Тя самата никога не е страдала от някакво колективно потисничество, заради факта, че е хомосексуална <em>„и би намерила за абсурдна идеята, че нейният пол или нейните сексуални предпочитания трябва да определят нейните политически нагласи или нейното писане</em> (Шоу, 1991г.)<em>“</em>. Въпреки, че за разлика, от своите съвременнички, Бишъп не е считала своята сексуалност за неестествена, тя не е имала интерес към това да пише за величствена хомосексуална любов. Може да смятаме, че стигмата около тази тема през 60-те години, даже я освобождава от натиска да пише за нея. 	


&emsp;Въпреки, че твори по време на множество промени върху социалната позиция на жените и куиър обществото, тя концентрира творчеството си върху други теми, за разлика от съвременичките си като Силвия Плат, Ейдриън Рич и Ан Секстън. Елизабет Бишъп публикува сравнително малък обем творби за цял живот като писател - 270 страници поезия, което включва ранните ѝ творби и преводи, и събрана проза (вкл. публикуваните след смъртта ѝ седемнайсет разказа). Доминиращи са темите на загуба [(вж. <em>Едно изкуство</em>, прев. Димитър Кенаров)](https://litclub.bg/library/prev/bishop/poem18.html), темата за търсенето на идентичността - аз vs. тях; паралели в собственото чувство за отчуждение и връзката с останалия свят (вж. [<em>Крузо в Англия</em>](https://litclub.bg/library/prev/bishop/index.html) и [<em>В чакалнята</em>](https://litclub.bg/library/prev/bishop/poem15.html), прев. Димитър Кенаров), темите за природата, обикалящата ни среда, пътуване (вж. Geography III) и др. 


&emsp;Бишъп се отличава, като поет, който набляга над детайлите и който изключително възприемчиво усеща емоциите под повърхността на тривиалните неща. Д-р Мери Дж. Елкинс от South Atlantic Review още през 1983г. открива, че това да <em>вижда</em> (the idea of “seeing”) e основополагащо в поезията ѝ. „Виждането“ като действие, което започва някъде, продължава напред и приключва някъде. То е, именно това - действие, а не застой, така че „виждащият“ е активен, а не пасивен участник [(вж. <em>Рибата</em>, прев. Димитър Кенаров)](https://litclub.bg/library/prev/bishop/poem7.html). Най-ценното, което може да оценим в творчеството ѝ, са богатите образности на света, който я заобикаля. Именно нейното активно участие в „забелязването“ на света и възприемчивостта ѝ, последвани от стриктна прецизност и изразителност на езика, който използва, правят творчеството ѝ уникално за модерната световна поезия.

