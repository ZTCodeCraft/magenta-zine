---
layout: post
title:  "Из 'Не ви познавам'"
author: "Атанас Далчев"
categories: [ поезия ]
image: assets/images/8.png


---
Странна гледка представляват тези двамата, той – грамаден като канара, с кубинки, с подвити ръкави на ризата, мъж, който вдъхва респект и чувство за сигурност от пръв поглед, сега върви със спокойните си крачки, здраво стъпил на земята, зад него подтичва дребничка жена, мести се ту от лявата, ту от дясната му страна.<br><br>
	Ето това насадихте, на всяка крачка корупция. Подкупи, не можем вече да дишаме мръсния ви въздух, без да ви<br>
плащаме подкупи! Беснеещата Александра на празната централна улица в деня на Съединението, и това никакво Съединение не е!, а разделение, така трябва да се казва, ден на разделението, това трябва да празнуваме, защото има такива като вас и такива като нас, и ние страдаме, а вие крадете безочливо, защото колкото по-тъп е един човек, толкова по-алчен е и толкова повече краде, защото няма за какво друго да мисли освен за пари и за алчност, няма друга ценност освен парите и алчността, защото алчността създава огромната бездна в душата му, и той просто трябва да я запълва, за да не я гледа, за да не се страхува, за да не се ужасява от себе си, разбрахте ли!<br><br>
	Е, па, с досада изрича той и я отстранява от себе си с лениво движение на ръката. Искам да ми кажете името си, искам служебната ви!, личната ви карта, искам да ми кажете в кое МВР работите, чухте ли, спрете, спрете се най-сетне. Тя го дърпа за ръката. Той тръсва рамене и се освобождава от нея, натиска дистанционното на колата, влиза вътре. Няма да оставя нещата така, ще запиша номера на колата ви, няма да успеете да скриете лицето си, няма. Тя вади телефона си, включва камерата, ръцете є треперят, изпуска го на плочките, той се разпада на две части, тя кляка на тротоара, започва да събира частите, полицаят вече е потеглил, когато тя се изправя, колата му е стигнала до кръстовището с „Цар Освободител“, по никакъв начин не може да види вече номера є, още помалко да го снима. Успява някак да сглоби телефона си, не само ръцете, но и коленете є треперят.<br><br>
	В градинката пред Народния намира свободно място на една пейка с две възрастни жени. Може ли да седна, пита тя с изтощен глас, разбира се, заповядайте, жените я оглеждат приветливо и някак покровителствено, склонни са да си поговорят с нея, да я изслушат, но и не искат да проявяват любопитство, за да не я отблъснат, гневът и възмущението избиват по лицето на Александра като капчици пот, невъзможно е да ги прикрие, невъзможно е засега да се успокои,трябва да се диша дълбоко, за кой ли път днес си повтаря тази мантра, в такива случаи е най-добре да се диша дълбоко и за нищо да не мисли, да не мисли какво би станало, ако шофьорът не бе успял да спре, да не си представя струпването на хора, някой знае ли как се прави изкуствено дишане, друг звъни на 112, чантата є е отскочила на метри от нея, ще бъде ли в съзнание, ще има ли болки в счупените кости, ще има ли локвичка кръв до главата є, ще чува ли сирената, или ще се събуди едва след операцията и дълго няма да си спомня какво се е случило.<br>
	И това ли беше знак, предупреждение, почти на глас изрече Александра, а двете жени я поглеждат с тревога, понечват да я заговорят, но Александра рязко обръща главата си встрани, те са деликатни, интелигентни, не искат да се натрапват, продължават прекъснатия си разговор, който е, естествено, за пандемията.
