---
layout: post
title: "Изсъхнали"
author: "Телма Мантий"
illustrator: Jen Ament from <a href="https://www.jenniferament.com/">jenniferament.com</a>
categories: [ разкази ]
image: assets/images/ada.jpg
featured: true
hidden: true
---
&emsp;Нищо не се е променило - музиката, жегата, тълпата. Вени трептят заедно със земята, подути до пръскане, а кръвта тече яростно. Въздухът е напоен с пот и мечти. Басът е бог, отговарящ на молитви.

&emsp;Няма причина да идвам. Знам, че тук няма нищо освен хора и техните желания, техните страхове; няма да открия нищо тук освен тела, които изчезват и се появяват под стробоскопската светлина. Ти си един от тях - тяло, желание, страх - поклащайки се с музиката. Не съм те търсила. И двамата спряхме да идваме тук отдавна. Тонколоните блъскат ритъм на забрава, който отдавна сме спрели да търсим.

&emsp;Сляпо дебна, наблюдавам.Чашата се е запотила в ръката ми. Една жена ми предлага питие. След това и един мъж. Стените вибрират, зениците се разширяват, времето минава.

&emsp;Тръгвам си. Въздухът отвън е шок и облекчение. Дневната светлина е ярка, но не може да е по-късно от четири сутринта. Мъчително лято. Съблича ни от тъмнината, а успокояващата сивота на козината ни е заменена от истинските ѝ безвкусни цветове, които дразнят окото.

&emsp;Не чакам. Бих запалила цигара, но ги спрях. Ти идваш, като нахлузваш коженото си палто върху мократа си блуза. Тя е прилепнала по кожата ти, а ребрата ти прозират отдолу. Обувките ти са мокри от разлятия алкохол, а погледът ти изобщо не е учуден. Изказали сме всички думи.

&emsp;Градът минава покрай прозореца на таксито - град, който още дълго ще спи, град, към който преди принадлежахме.

&emsp;Колата ни изтърсва пред вкъщи, като снощния боклук, който сме. Взираш се в едно от изсъхналите дървета, наредени по улицата. Не е валяло от цяла вечност. <em>Всички те умират,</em> гласът ти е досущ дърветата - пресъхнал, познат, ненужен.

&emsp;Качваме се по стълбите в тъмнината, бързи, стабилни. Пръстите ти леко докосват стените. Потръпват при допира.

&emsp;Вътре също оставям светлините загасени. Очите ти мързеливо премигват към ключа, но не се пресягаш. Никога не го правиш. Лицето ти е бледо, с торбички под очите и разширени зеници. Миризмата на местата, от които си тръгнахме, полепва по дрехите ни, запълвайки разстоянието помежду ни.

&emsp;Спускам завесите, за да заключа демоните. Иначе не губим време. Тялото ти никога не се променя - момиче, момче, нещо посредата, чупливо. Ти никога не даваш. Аз винаги взимам. Не очертавам белезите по кожата ти. Знам, че повечето не са мое дело.

&emsp;Тяло, желание, страх. Няма какво да намерим освен това, което се спуска към нас иззад пресъхналите дървета през деня и се прокрадва в сънищата ни нощем - нещата, които винаги ни намират.

&emsp;По-късно ще отворя прозореца. Следите от твоето присъствие ще са попили във всички дупчици на стаята ми и на кожата ми. Ще им отнеме седмици да изчезнат. Ще запаля цигара, ще вдишам бавно, усещайки как димът запълва празнотата.

&emsp;Под нас градът се раздвижва.

<br>
<br>
<br>
<br>
<br>
<p> <em> Телма Мантий пише литературна и спекулативна художествена литература, но голяма част от нейните творби са фокусирани над жанра на тъмното фентъзи. Интересува се от изследването на по-тъмната страна на човешката природа и особено от токсичните взаимоотношения. Живее в Берлин, а последният ѝ роман „Ocean's Blood“ бe публикуван през януари 2024г. Повече информация за Мантий може да откриете <a href="https://thelmamantey.com/about-me/">тук</a></em>. </p>
<em>Разказът „Изсъхнали“ бе преведен от Златица Маркова.</em>
